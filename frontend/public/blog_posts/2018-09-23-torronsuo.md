---
title: "Luontoelämys suolla: Torronsuon kansallispuisto"
date: 2018-09-23
image: /images/blog/2018-09-23-torronsuo/IMG_7536-Pano_thumb.jpg
author: Jari Hanhela
excerpt: "Torronsuon kansallispuistossa vierailu ei kuulunut alkuperäiseen reissusuunnitelmaani, mutta paluumatkallani Teijon kansallispuistosta satuin näillä seuduin liikkumaan ja paikasta oli maininta useammassakin kyltissä. En siis voinut vastustaa kiusausta, kyseinen suo oli nähtävä juuri tällä reissulla."
keywords: torronsuo, torronsuon kansallispuisto, retkitarina
---

Torronsuon kansallispuistossa vierailu ei kuulunut alkuperäiseen reissusuunnitelmaani, mutta paluumatkallani Teijon kansallispuistosta satuin näillä seuduin liikkumaan ja paikasta oli maininta useammassakin kyltissä. En siis voinut vastustaa kiusausta, kyseinen suo oli nähtävä juuri tällä reissulla.

![Torronsuo](/images/blog/2018-09-23-torronsuo/IMG_7467-Pano_thumb.jpg)

Olin katsellut Kanta-Hämeessä sijaitsevaa Torronsuota aiemmin kartalta ja muistelin, ettei täällä ole kunnollista rengasreittiä. Se on kuitenkin vain osittain totta: täällä kyllä kiertää yksi iso rengasreitti, mutta se kulkee isolta osin maantiellä, mistä syystä en sen kulkua kovin mielekkääksi kokenut. Onneksi Torronsuon pitkospuista pääsee nauttimaan myös kiertämättä koko rengasreittiä. Reitin voi kulkea esimerkiksi lähtöpaikalta eteläiselle Louhokselle ja takaisin. Tiettävästi reittiä voi jatkaa vielä tästä eteenpäinkin kohti suon laidalla olevaa toista lintutornia ja leiripaikkaa, mutta jostain syystä kyseinen paikka tuntuu puuttuvan useilta kartoilta.

![Torronsuo](/images/blog/2018-09-23-torronsuo/IMG_7447-Pano_thumb.jpg)

![Torronsuo](/images/blog/2018-09-23-torronsuo/IMG_7508-Pano_thumb.jpg)

Itse suo oli suuri ja kunnioitusta herättävä. Pitkospuilla käppäily syystuulen säestyksessä tuntui hyvin rentouttavalta. 

![Torronsuo](/images/blog/2018-09-23-torronsuo/IMG_7600_thumb.jpg)

Ihan koko retki ei kuitenkaan pelkkää suomaisemaa ole, sillä louhoksen lähestyessä suolta poistutaan hetkeksi metsämaisemaan. Ajattelin Louhoksen olevan jotain hyvinkin mielenkiintoista, mutta valitettavasti omaan silmääni paikalla ei lopulta paljoa nähtävää ollutkaan.

![Torronsuo](/images/blog/2018-09-23-torronsuo/IMG_7536-Pano_thumb.jpg)

![Torronsuo](/images/blog/2018-09-23-torronsuo/IMG_7548-Pano_thumb.jpg)


Etenkin paluumatkalla vastaan tuli runsaasti kanssaretkeilijöitä, suurimmalta osin vanhempaa ikäpolkea. Olisin kyllä halunnut väistää vastaantulijoita, mutta jostain syystä kaikki ehtivät ensin antaa minulle tietä. Ystävällistä väkeä täällä siis ainakin liikkuu.

Retken lopuksi pysähdyin hetkeksi katselemaan maisemaa lähtöpaikan lähellä olevasta lintutornista. Harmikseni puut peittivät suuren osan suomaisemasta, mutta näky oli silti hieno.

![Torronsuo](/images/blog/2018-09-23-torronsuo/IMG_7634-Pano_thumb.jpg)

![Torronsuo](/images/blog/2018-09-23-torronsuo/IMG_7646_thumb.jpg)

Paikalta poistuessani oli parkkipaikalla autoja ruuhkaksi asti, ja lisää vaikutti tulevan. Kannattaa siis olla ajoissa liikkeellä, jos Torronsuon kohtuullisen pieneltä parkkipaikalta aikoo paikan saada.

Pari päivää metsässä teki kyllä taas tehtävänsä. Olo on virkeä ja odottava, toisaalta myös haikea, sillä näkemäni hienot maisemat elävät jatkossa vain muistoissa ja kuvissa. Ainakin seuraavaan Torronsuo-reissuun asti.

## Toinen retki Torronsuolle

Palasin Torronsuolle vielä myöhemmin samana syksynä osana Facebookin Vaellussinkkujen ryhmätapaamista. Tällä retkellä kuljimme Louhokselta toiselle lintutornille asti. Kuljettu reitti ei oikein mieleeni painunut, mutta kyseinen lintutorni oli kyllä näkemisen arvoinen ja paikalla vaikutti olevan myös oikein pätevä notskipaikka. Kyseinen paikka kannattaa siis käydä etsimässä, jos reittiä mielii yhtään pidentää.

Retkiheilaa ei tuolta retkeltä löytynyt, mutta ryhmässä retkeily oli omalla tavallaan hieno kokemus. On myös jännää huomata, kuinka hyvin erilaisia ihmisiä samankin harrastuksen ympärillä lopulta pyörii. 

