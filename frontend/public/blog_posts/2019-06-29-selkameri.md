---
title: "Selkämeren kansallispuisto maalta käsin"
date: 2019-06-29
image: /images/blog/2019-06-29-selkameri/DJI_0755-Pano_thumb.jpg
author: Jari Hanhela
excerpt: "Selkämeren kansallispuisto on varmasti yksi niistä kansallispuistoista, joita on kokonsa puolesta mahdotonta kokea saatika esitellä yhdellä reissulla. Puistoalue käsittää 912 neliökilometriä Selkämerta alkaen Merikarvialta ja jatkuen aina Uuteenkaupunkiin asti. Retkeilyalueena puisto on rikkonainen: valtaosa kansallispuistosta on veden peitossa ja varsinaiset kävelyreitit sijaitsevat pääosin saarissa kaukana toisistaan. Ei siis mikään paras mahdollinen lähtökohta itselleni kävelyretkikohteeksi."
keywords: selkameri, selkämeri, selkämeren kansallispuisto, yyteri, pori
---

![Selkämeri](/images/blog/2019-06-29-selkameri/_MG_7244_thumb.jpg)

Selkämeren kansallispuisto on varmasti yksi niistä kansallispuistoista, joita on kokonsa puolesta mahdotonta kokea saatika esitellä yhdellä reissulla. Puistoalue käsittää 912 neliökilometriä Selkämerta alkaen Merikarvialta ja jatkuen aina Uuteenkaupunkiin asti. Retkeilyalueena puisto on rikkonainen: valtaosa kansallispuistosta on veden peitossa ja varsinaiset kävelyreitit sijaitsevat pääosin saarissa kaukana toisistaan. Ei siis mikään paras mahdollinen lähtökohta itselleni kävelyretkikohteeksi.

Lähdin tutkimaan puistoa Porin Yyteristä. Alueella sijaitsee puiston yksi virallisista maareiteistä, ja sekin kulkee tarkalleen ottaen vain osittain puistoon rajatun alueen sisällä. Reitti oli varsin lyhyt, joiltain osin huonosti merkattu ja kulki myös osittain autotiellä. Paikalla oli myös lintutorni, mutta hienoja maisemia tai lintuja ei käynyt suuremmin kehuminen, niitä kun ei käytännössä ollut.

Tiedostin toki jo ennalta, ettei tämä puisto tule lukeutumaan suosikkeihini. Suurempi motivaationi tulla Poriin olikin nähdä pitkäaikaista kaveriani sekä kokea pitkästä aikaa meri. Sitä saikin ihailla niin Yyterin suurella hiekkarannalla kuin samaisella alueella sijaitsevalla Herrainpäivien lyhyellä retkireitillä. Tämäkin reitti on melko lyhyt, mutta sen varrella pääsee kuitenkin nauttimaanm merimaisemasta ja se oli siten itselle mieluisampi kokemus kuin tuo edellä mainittu puiston virallinen reitti.

![Selkämeri](/images/blog/2019-06-29-selkameri/_MG_7088-Pano-2_thumb.jpg)

![Selkämeri](/images/blog/2019-06-29-selkameri/_MG_7115-Pano_thumb.jpg)

![Selkämeri](/images/blog/2019-06-29-selkameri/DJI_0754-Pano_thumb.jpg)

![Selkämeri](/images/blog/2019-06-29-selkameri/DJI_0755-Pano_thumb.jpg)

Voi olla, että haluan jossain vaiheessa antaa puistolle toisen mahdollisuuden ja tutkia myös sen saarireittejä. Puhtaana maaretkikohteena en kuitenkaan tätä voi suositella.